Toila valla haridusvaldkonna
arengukava aastani 2035
November 2023
Sisukord
SISSEJUHATUS.......................................................................................................................3
1. LÄHTEOLUKORD TOILA VALLA HARIDUSVALDKONNAS...............................................4
1.1. VÄLJAKUTSED.............................................................................................................4
1.2. TUGEVUSED.................................................................................................................6
1.3. VÄLISKESKKONNA MÕJUTEGURID......................................................................................7
2. STRATEEGIA AASTANI 2035............................................................................................9
2.1. VISIOON JA TEGEVUSPROGRAMMID....................................................................................9
2.2. TEGEVUSSUUNAD JA TEGEVUSED......................................................................................9
2.3. ARENGUKAVA RAKENDAMINE JA SEIRE............................................................................12
LISA 1: TAUSTAANALÜÜS....................................................................................................12
LISA 2: TEGEVUSKAVA 2023+................................................................................................12
Sissejuhatus
Käesolev Toila valla haridusvaldkonna arengukava aastani 2035 hõlmab vallas pakutavat
alus-, üld- ja huviharidust ning on aluseks valdkonna pikaajalisele planeerimisele.
Toila vald on enam kui 4 500 elanikuga kohaliku omavalitsuse üksus, mis moodustati 2017.
aastal senise Kohtla, Kohtla-Nõmme ja Toila valla ühinemisel. Elanike arvult on tegu kõige
väiksema omavalitsusega Ida-Virumaal. Valla eripäraks on paiknemine Ida-Virumaa
keskregiooni linnaliste omavalitsuste (Jõhvi, Kohtla-Järve) tagamaal, vallal üks konkreetne
tõmbekeskus puudub. Sellest lähtuvalt on ka haridusvaldkonnas möödapääsmatu hea
koostöö naabritega, kuna nii Kohtla-Järve kui ka Jõhvi on olulised nii alus-, üld- kui ka
huvihariduse teenuste pakkujad Toila valla lastele ja noortele.
2023/2024. õppeaastal tegutseb Toila vallas neli munitsipaalharidusasutust: üks lasteaed
(Voka Lasteaed Naksitrallid), üks lasteaed-põhikool (Kohtla-Nõmme Kool), Toila
Gümnaasium ja Toila Muusika- ja Kunstikool. Toila alevikus 2006. aastast alates
lasteaiateenust osutanud eralasteaiaga (Toila Lasteaed Naerumeri) on vald otsustanud
alates 2023. aasta novembrist teenuslepingu lõpetada ning lasteaia pidaja on otsustanud
lasteaia sulgeda. Lastele tagatakse kohad Voka lasteaias. Haridusvaldkonnaga on seotud
ka noorsootöö, mida koordineerib Toila valla Spordi- ja Kultuurikeskus. Noortekeskused
asuvad Voka alevikus, Kohtla-Nõmme alevis ja Järve külas. Haridusasutuste hetkeolukord
on täpsemalt kirjeldatud haridusstrateegia lisas 1.
2
Haridusvaldkonna arengukava lähtub haridusvaldkonna praegusest olukorrast Toila vallas,
selle taustaks on baasväärtused ja peamised lahendamist vajavad väljakutsed. Soovitud
tulevikupilti kirjeldab püstitatud visioon, selle poole liikumiseks vajalikud suunad on
määratletud tegevusprogrammide ja tegevussuundadega. Arengukava suundade puhul on
võetud arvesse ka laiemaid haridussuundumusi, sh riigi haridusvaldkonna arengukava
aastateks 2021-2035. Arengukava lisadeks on põhjalikum hetkeolukorra analüüs ning
konkreetsem tegevuskava (lisa 2) järgnevaks viieks aastaks.
Arengukava koostamise protsessi raames analüüsiti haridusvaldkonna seniseid arenguid (vt
ka lisa 1). Täiendavalt viidi läbi kaks kaasamisseminari ning neli juhtgrupi koosolekut, kuhu
olid kaasatud haridusasutuste juhid ning vallavalitsuse ja hariduskomisjoni liikmed.
Arengukava koostamise eeltöödeks olid varasemalt teostatud rahvastikuanalüüs ja
prognoos ning Toila Gümnaasiumi tulevikuperspektiivi analüüsid.
Haridusvaldkonna arengukava koostamist koordineeris Toila Vallavalitsus, kes on ka selle
omanik ja rakendaja. Sellest tulenevalt on tegevuskavas välja toodud vaid need tegevused,
mis on vallavalitsuse pädevuses ning mille elluviimist on võimalik ka otseselt juhtida.
Vahetu töö eest laste ja noortega vastutavad haridusasutused, kes saavad arengukava
raamistikust lähtuvalt mõtestada ka oma organisatsiooni arengukava, õppekava jt
alusdokumente.
3
Toila Vallavalitsus avaldab tänu kõigile arengukava protsessis osalenutele!
1. Lähteolukord Toila valla haridusvaldkonnas
1.1. Väljakutsed
Toila valla haridusvaldkonna arengukava aluseks on väljakutsed, mille lahendamine on
võetud järgnevate aastate sihiks. Väljakutsed on määratletud hetkeolukorra analüüsi (vt ka
lisa 1) ning arengukava raames toimunud arutelude tulemusena.
 Nõudlus haridusteenuste osas väheneb
Toila vald pole demograafiliselt küll kõige halvemas positsioonis, kuid prognoosid näitavad,
et järgnevatel aastatel toimub järk-järguline haridusteenuste vajaduse vähenemine.
Viimastel aastatel on sünnid vallas järsult vähenenud ning nende tõusu eelneva kümnendi
tasemele pole demograafilisi tegureid silmas pidades põhjust eeldada. See tähendab, et
järgneva 4-5 aasta jooksul väheneb lasteaiaealiste laste arv vallas u kolmandiku võrra,
vähem kui 10 aasta pärast on ka põhikooliealisi kolmandiku võrra vähem. Vastavad trendid
iseloomustavad kõiki valla piirkondi – Kohtla, Kohtla-Nõmme, Toila ja Voka piirkonda.
Gümnaasiumiealiste arv püsib tänasel tasemel ligi kümme aastat ning hakkab seejärel
kiiresti vähenema. Vastavaid trende tuleb silmas pidada ka haridusvaldkonna arengu
kavandamisel.
Toila valla alushariduse osas on 2023. a sügise seisuga olulised otsused tehtud. Toilas
tegutsenud eralasteaed lõpetab tegevuse, eraldiseisev lasteaed jätkab tegevust Vokas,
Kohtla-Nõmmel tegutsevad lasteaiarühmad Kohtla-Nõmme Kooli koosseisus. Arengukava
perioodil on mõistlik alusharidusteenust mõlemas kohas jätkuvalt osutada, kuigi 3-5 aasta
vaates peab arvestama tõenäoliselt teenusvajaduse vähenemisega, mis tähendab, et
vajadusel tuleb nt vähendada rühmade arvu. Vastavad otsused on võimalik teha
operatiivselt.
Toila valla üldhariduse osas on selge, et vähemalt põhihariduse osutamine nii Toilas kui ka
Kohtla-Nõmmel lähiaastatel kindlasti jätkub. Haridusvaldkonna suurimaks väljakutseks on
küsimus, mis saab gümnaasiumiastmega Toilas. Juhul, kui õpikeskkonna kaasajastamiseks
Toilas soovitakse kasutada Haridus- ja Teadusministeeriumi poolt pakutavat toetust, tuleb
gümnaasiumiaste sulgeda. Vastavad otsused tuleb vallal teha 2023/2024 õppeaasta
jooksul.
Huvihariduse osas jätkab hetkel teenuste osutamist Toila Muusika- ja Kunstikool. Küsimus,
kas huvikool eraldiseisva asutusena jätkab ka pikemas perspektiivis või integreeritakse see
nt Toila kooli koosseisu, vajab täiendavat analüüsimist. Otsuseid mõjutab ka asjaolu, kas
Toilas jätkub gümnaasiumiaste või valitakse suunaks uue põhikooli rajamine, mille raames
oleks võimalik läbi kaaluda ka huvikooliga seonduv n-ö puhtalt lehelt.
 Õpikeskkond ei ole kaasaegne
4
Valla haridushooned ei vasta tänapäevastele nõuetele ja vajavad suures mahus
kaasajastamist. Investeeringud on vajalikud nii hoonete ehitusliku olukorra parandamiseks
ja ülalpidamiskulude vähendamiseks, optimaalse vajadustele vastava ruumiprogrammi
loomiseks kui ka kaasaegse ja inspireeriva õpiruumi loomiseks (kaasaegse õpikäsituse
rakendamiseks jms). Õpikeskkonna kaasajastamine hõlmab ka turvalise ligipääsu tagamist
haridusasutustele, sh kergliiklusteed, parkimisvõimalused jms, mis täna on kohati
väljakutse. Laiemalt on füüsilise keskkonna arendamine oluline ka valla haridusvaldkonna
konkurentsivõime tagamiseks pikemas perspektiivis, pidades silmas, et õpikeskkonna
kaasajastamisega tegelevad ka teised omavalitsused.
Kolmest peamisest haridushoonest (Toila Gümnaasiumi kompleks, sh huvikool; KohtlaNõmme Kool; Voka lasteaed) vajab arengukava perioodil kapitaalremonti Toila
Gümnaasium (alternatiiv on uue (põhikooli)hoone rajamine). Kohtla-Nõmme Kooli puhul
on eelkõige vaja kaasajastada siseruumid (sh planeering), Voka lasteaia puhul vajavad
vahetust aknad, uuendamist küttesüsteem ning kaasajastamist rühmaruumid. Valla sihiks
võiks olla olukord, kus 2035 aastaks on kogu haridustaristu kaasajastatud. Seejuures on
suureks väljakutseks aga valla finantsolukord, mis ilma välisvahendeid kaasamata ja kulusid
kärpimata suuremaid investeeringuid teha ei võimalda.
 Hariduse sisu vajab järjepidevat kaasajastamist
Kvaliteetse hariduse tagamiseks on järjepidevalt vajalik panustada kaasaegse
õppeprotsessi arendamisse, mis võimaldab tagada nii õpi- kui ka õpetamisrõõmu.
Tänapäevaste õppemeetodite rakendamine, õpilaste individuaalsetest eripäradest
lähtuvate valikuvõimaluste suurendamine, mitteformaalse ja formaalse õppe lõimimine,
teooria ja praktika parem sidumine ning õpilaste ja õpetajate füüsilise ja vaimse tervise
toetamine on mõned näited teemadest, mis vajavad süsteemset ja eesmärgistatud
tegevust.
Õppeprotsessi kujundamise ja arendamise vahetu ülesanne on valla haridusasutustel.
Vallavalitsus saab tegevusi suunata ja toetada ning korraldada ka regulaarset seiret. Eraldi
tuleb vallavalitsusel tähelepanu pöörata ka haridusasutuste juhtide toetamisele ning
juhtimiskvaliteedi tõstmisele, mis on haridusasutuste sisu kaasajastamisel vaieldamatult
oluline komponent.
 Õpetajate ja teiste haridustöötajate järelkasv vajab süsteemset toetamist
Kvalifitseeritud ja pädevate õpetajate ja teiste haridustöötajate (nt tugispetsialistid)
leidmine ja järelkasvu tagamine on võtmeküsimus kvaliteetse hariduse pakkumisel. Toila
vallas vastab kvalifikatsioonile u 80% õpetajatest. Kui alushariduse osas on Toila vallas
õpetajate keskmine vanus mõnevõrra väiksem, siis üldhariduses on enam kui 50%
õpetajatest vanuses 50+. 2035. aasta vaates on selge, et õpetajate järelkasv on üks
olulisemaid teemasid, millesse hariduse kvaliteedi tagamiseks tuleb panustada. Seni on
vallal puudunud süsteemsed meetmed, kuidas uute spetsialistide leidmist toetada.
Väljakutseteks on elamispinna puudumine, selgete motivatsioonipakettide olemasolu jms.
Mõnevõrra muudab olukorra paremaks riigi poolt pakutav täiendav rahastus Ida-Virumaa
üldhariduskoolide ja lasteaedade õpetajatele.
5
 Haridusvaldkonna juhtimise ja koostöö osas on arenguruumi
Haridusvaldkonna juhtimiseks on vajalik pikaajalise plaani olemasolu, mis loob kindluse ka
kogukonnale. Seejuures tuleb arvestada demograafiliste tegurite, finantsvõimekuse, aga ka
väliskeskkonna suundumustega (nt riiklik hariduspoliitika). Arenguruumi on nii valla ja
haridusasutuste vahelise koostöö kui ka valdkonnaülese koostöö osas, nt ruumide
ristkasutamine, erinevate funktsioonide koostoimetamine ühel taristul jne. Eraldi vajab
tähelepanu koostöö väliste partneritega, nt teised omavalitsused, riigigümnaasiumid,
kutsehariduskeskused, kolledžid, Hariduskopter jne.
Toila valla eripäraks on ühe tõmbekeskuse puudumine ning paiknemine Ida-Virumaa
keskregiooni suuremate linnade (Jõhvi, Kohtla-Järve) tagamaal. Sellest tulenevalt on
koostöö ka igapäevaselt väga oluline, kuna enam kui kolmandik valla sissekirjutusega
lasteaialastest ning ligi pool põhikoolilastest käib koolis mujal. Vallas elavatest
gümnasistidest ligikaudu 2/3 õpib muu omavalitsuse gümnaasiumis.
Eelkirjeldatud väljakutsed on aluseks haridusvaldkonna visiooni ja eesmärkide
määratlemisel (vt p 2).
1.2. Tugevused
Toila valla haridusvaldkonna tugevusi ja nn baasväärtusi arutati arengukava koostamise
raames kaasamisseminaril ning juhtrühmas. Tugevuste selge määratlemine võimaldab
hoida ja edasi arendada valla haridusvaldkonna positiivseid aspekte ja eripära.
 Looduslähedus ja turvalisus
Toila valla haridusvaldkonna tugevuseks on looduslikult hea keskkond, seda nii
haridusasutuste ümbruses kui ka laiemalt. Näiteks asub Toila Gümnaasium ajaloolises
Toila-Oru pargis, mis on üheks Ida-Virumaa sümboliks. Looduslähedus ja turvalisus on Toila
valla haridusasutuste puhul tugevuseks eelkõige võrreldes linnaliste keskkondadega.
Kombinatsioonis hea elukeskkonnaga võib see olla argument, kuidas meelitada
haridusasutustesse lapsi ja noori mujalt piirkondadest. Seni toimunud
rahavastikuprotsesside analüüs näitab, et atraktiivseimaks piirkonnaks on Toila valla
siseselt eelkõige Toila aleviku piirkond, teistes piirkondades ületab siiski väljaränne
järjepidevalt sisserännet.
 Individuaalset arengut toetav keskkond
Toila valla haridusasutused on suhteliselt väikesed, kõigis neljas
munitsipaalharidusasutuses jääb laste arv u 100-200 piiresse. Nii lasteaiarühmad kui ka
klassid on võrreldes linnapiirkondade haridusasutustega pigem väiksemad, mis võimaldab
pöörata rohkem tähelepanu igale lapsele ja noorele. Individuaalse arengu toetamise
eelduseks on ühelt poolt pädevad ja motiveeritud õpetajad, kuid teisalt ka tugispetsialistid,
kes aitavad märgata hariduslikke eripärasid ja nendega tegelemist toetavad. Iga õppija
toetamine tema tugevustest ja vajadustest lähtuvat peaks olema iga haridusasutuse
tegevuse aluseesmärk.
6
 Aktiivsed noored ja kogukond
Toila vallas on aktiivsed noored, nende tegevust toetavad Toila valla noortekeskused, mis
tegutsevad Vokas, Kohtla-Nõmmel ja Järvel. Valla haridusasutustel on häid praktikaid
kogukondade kaasamisel arendustegevustesse. Toila valla haridusvaldkonna arengukava
protsess ning gümnaasiumi tulevikuarutelud näitavad, et ka kogukonna jaoks on
haridusküsimused väga olulised. Eelnev tähendab, et vallal on väga head eeldused tugevaks
kogukondlikuks panuseks haridusvaldkonna arendamisel.
1.3. Väliskeskkonna mõjutegurid
Eesti hariduspoliitika alusdokumendiks on Haridusvaldkonna arengukava 2021-20351
.
Kokkuvõtvalt on riiklikust hariduspoliitikast tulenevalt Toila valla hariduskorralduse jaoks
olulisemad suunad järgnevad:
 Alusharidus ja põhiharidus peavad olema võimalikult kodulähedased
Kodulähedase lasteaiakoha tagamine ning põhiharidus peavad pikemas perspektiivis olema
Toila valla hariduskorralduse fookuses. Seejuures tuleb arvestada, et suund on
haridusasutuste hoonete muutmisel multifunktsionaalse(ma)teks.
Olukord, kus lasteaiarühmad on Vokas ja Kohtla-Nõmmel, õpilaste arv on Toilas piisav
vähemalt täismahulise põhikooli pidamiseks ning Kohtla-Nõmme Koolis (põhikooli osa) on
enam kui 100 last, võimaldab lähiaastatel eesmärki täita. Alushariduse pakkumine saab
jätkuda olemasolevates asukohtades, samuti üldhariduse pakkumine mõlemas
asukohas vähemalt 1.-9. klassini.
 Väikestel munitsipaalgümnaasiumitel ei nähta perspektiivi
Riigi poliitika suund on keskhariduses liikuda senisest enam riigigümnaasiumite suunas ja
sidustada neid senisest enam kutseharidusega. Samas pole selgeid otsuseid selle kohta, et
munitsipaalgümnaasiumite pidamise õigus KOVidelt ära võetaks, suund on nende
koomaletõmbamisele koostöös riigiga. Üldvaates on suunaks, et
munitsipaalgümnaasiumid, kus on vähem kui 100 õpilast, ei peaks riigigümnaasiumite
kõrval jätkama. Üks meede selleks on olnud riigigümnaasiumite loomine ja samas KOViga
kokkulepe munitsipaalgümnaasiumite sulgemiseks - nii nagu see on ellu viidud ka IdaVirumaal Jõhvi ja Kohtla-Järve näitel. Teine võimalus on saada toetust
munitsipaalgümnaasiumite reorganiseerimisel põhikooliks, mis on variant Toila
Gümnaasiumi jaoks. Toila valla puhul tuleb kulude vähendamisel arvestada, et
gümnaasiumisa sulgemine ei vähenda automaatselt taristukulusid. Selleks tuleb ka taristut
optimeerida ning 2023. a sügise seisuga on vastavasisuline ettepanek läbirääkimisteks
Haridus- ja Teadusministeeriumi poolt vallale tehtud.
Haridusvaldkonna arengukava raames läbi viidud arutelud näitavad, et vastavasisuline
muudatus toob kaasa ka kogukonna vastuseisu, kuna lõhutakse senine hariduskorraldus.
1 https://www.hm.ee/sites/default/files/documents/2022-
09/1._haridusvaldkonna_arengukava_2035_kinnitatud_11.11.21.pdf
7
Samuti nähakse ohtu selles, et eestikeelne koolikeskkond ei saa täistsüklina jätkata. Samas
näitavad prognoosid, et tänaselt tasemelt (u 50-60 gümnaasiumiastme õpilast) suuremaks
kasvada Toila Gümnaasiumil oma valla õpilaste arvelt võimalik ei ole, samuti pole
gümnaasiumiastme säilitamine kooskõlas riigi pikaajalise hariduspoliitikaga.
 Kaasav haridus on jätkuvalt riigi suund, suureneb vajadus haridusvaldkonna
tugiteenuste lõimimiseks sotsiaal- ja tervishoiuga
Kaasava hariduse ja hariduse tugiteenuste vaates jätkub riigi strateegiate kohaselt Eestis
kaasava hariduse poliitika, s.t vajaduspõhise õpikeskkonna loomist nii tuge vajavatele kui
andekatele lastele. Suurim väljakutse kõikidele koolipidajatele on tagada vajalikus mahus
tugispetsialistid ja tugimeetmed, sest nende vajak on täna väga suur.
Ka Toila vallas on tugispetsialiste puudu. Suur osa haridusvaldkonna energiast läheb üha
enam suurema toe vajadusega lastele, mistõttu võib kannatada ülejäänud haridus ja eriti
andekad õpilased. Tulenevalt riigi strateegiast ei ole ühtegi alust eeldada, et kaasava
hariduse suund võiks muutuda, seega peavad koolipidajad ja -juhid leidma võimalused
muutustega kohanemiseks ja selleks vajalikud meetmed kasutusele võtma. Oluline suund
on ka varajase märkamise süsteemi terviklik väljaarendamine lasteaedades.
Tugispetsialistide ja -teenuste tagamine valla ja haridusasutuste koostöös on seega
strateegilise tähtsusega ülesanne.
Hariduse tugiteenuste valdkonnas on üks riigi poliitika arengusuundasid haridus-, sotsiaalja terviseteenuste integreerimine. Selle poliitika sisu on ministeeriumite poolt välja
töötamisel, kuid see ei takista rakendustasandil ehk omavalitsustes sotsiaal- ja
haridusvaldkonna tugiteenuste tagamisel senisest enam integreerida. Arvestades Toila
valla rahvaarvu, eeldab see pigem koostööd maakonna tasandil.
 Haridusjuhtide ja õpetajate areng ja järelkasvu tagamine on prioriteet
Riik on seadnud eesmärgiks tagada Ida-Virumaa kvalifikatsioonile vastavatele eesti keeles
õpetavatele üldhariduskoolide ja alushariduse õpetajatele ning tugispetsialistidele kõrgem
palk, mis toetab ühelt poolt eestikeelset haridust ja teisalt õpetajate järelkasvuga
seonduvat piirkonnas.
Õpetajate palga kasv toob kaasa ka surve teiste haridusvaldkonna töötajate palgakasvuks,
mis on suuresti kohaliku omavalitsuse kanda. Seega on Toila valla näitel asjakohane üle
vaadata ka nt haridusasutuste tugiprotsesside (nt haldus, hooldus, toitlustus) korraldamine
ning vajadusel ja võimalusel näha ette viisid selle optimeerimiseks. Hariduse kvaliteedi
tagamiseks on oluline juhtimiskvaliteedi tõstmine, millesse tuleb vallal panustada.
Eelkirjeldatud väljakutsed, tugevused ja poliitikasuundumused on aluseks valla
haridusvaldkonna strateegiale (vt p 2).
8
2. Strateegia aastani 2035
2.1. Visioon ja tegevusprogrammid
Aastal 2035 on Toila valla haridusasutustes:
 Suurepärane, vajadustele vastav ning kaasajastatud õpikeskkond
 Kaasaegne ja õppijakeskne õpikäsitus
 Piisavalt lapsi, õpilasi ja kvalifitseeritud õpetajaid
 Tulemuslik ja koostöine juhtimine
Visiooni poole liikumiseks viiakse ellu nelja tegevusprogrammi:
 P1: Õpikeskkonna arendamise programm
 P2: Õpikäsituse arendamise programm
 P3: Järelkasvu programm
 P4: Juhtimise ja koostöö programm
2.2. Tegevussuunad ja tegevused
P1: Õpikeskkonna arendamise programm
 Eesmärk: Toila valla haridusasutustes on suurepärane, vajadustele vastav ning
kaasajastatud õpikeskkond
Tegevussuunad:
1.1. Kaasaegsed hooned
1.2. Toetav taristu ja vahendid
Arengukava perioodil on suurimaks väljakutseks ning investeeringuks haridustaristu
uuendamine Toilas. Sõltuvalt valikust on selleks kas olemasoleva gümnaasiumihoone
rekonstrueerimine või uue (põhikoolihoone) rajamine. Sellega seonduvalt tuleb lahendada ka
Toila Muusika- ja Kunstikooli ruumide ning sporditaristu kaasajastamine. Toila kooli kõrval
vajavad investeeringuid ka Voka lasteaed ja Kohtla-Nõmme Kool. Eesmärgiks on, et aastaks
2035 oleks kogu haridustaristu vallas kaasajastatud.
Hoonete kõrval on arengukava perioodil kavas panustada õuesõppekeskkonna,
liikumisvõimaluste ja -radade arendamisse haridusasutuste juures ning liikluskorralduse ja
turvalisuse parendamisse.
P2: Õpikäsituse arendamise programm
 Eesmärk: Toila valla haridusasutustes on kaasaegne ja õppijakeskne õpikäsitus
Tegevussuunad:
2.1. Õppeprotsessi kaasajastamine ja õppijast lähtuvate valikute suurendamine
2.2. Koolitus- ja arendustegevused
2.3. Laste füüsilise ja vaimse heaolu tagamine
9
2.4. Huvihariduse ja huvitegevuse arendamine
Arengukava perioodil on kvaliteetse hariduse tagamiseks kavandatud panustada kaasaegse
õppeprotsessi arendamisse, mis võimaldab tagada nii õpi- kui ka õpetamisrõõmu.
Haridusasutustes tähendab see tänapäevaste õppemeetodite rakendamist, õpilaste
individuaalsetest eripäradest lähtuvate valikuvõimaluste suurendamist, mitteformaalse ja
formaalse õppe lõimimist, teooria ja praktika paremat sidumist, õpilaste ja õpetajate füüsilise
ja vaimse tervise toetamist, erinevaid koolitus- ja arendustegevusi õpetajatele,
lapsevanematele ja õpilastele aga ka tugispetsialistide tagamist valla ja haridusasutuste
koostöös.
Iga haridusasutus töötab oma õppekava uuendamise raames läbi konkreetsed tegevused p2.1-
p2.4 raames, nende seire toimub lähtuvalt vastavat tegevuskavast koostöös vallaga igaaastaselt. Haridusasutustele on kavandatud vallaeelarves vastavate tegevuste läbiviimiseks
täiendav ressurss/fond, mida tuleb vallalt taotleda.
P3: Järelkasvu programm
 Eesmärk: Toila vallas haridusasutustes on piisavalt lapsi, õpilasi ja kvalifitseeritud
õpetajaid
Tegevussuunad:
3.1. Õpetajate ja haridustöötajate järelkasvu tagamine
3.2. Toetavad tegevused
Arengukava perioodi alguses on kavandatud välja töötada haridustöötajate
motivatsioonipakett (eluasemevõimalused, toetussüsteemid, tugivõrgustikud jms) ning seda
esimesel võimalusel ka rakendama hakata. Rakendamine eeldab täiendavat ressurssi
vallaeelarves. Õpetajate ja teiste haridustöötajate järelkasvu aitab kaudsemalt tagada ka
elamuarenduse soodustamine nii Voka, Toila kui ka Kohtla-Nõmme piirkonnas, sh üürimajade
rajamine jms.
P4: Juhtimise ja koostöö programm
 Eesmärk: Toila valla haridusvaldkonda iseloomustab tulemuslik ja koostöine juhtimine
Tegevussuunad:
4.1. Kaasamine ja koostöö
4.2. Efektiivne ja tulemuslik juhtimine
Arengukava tõhusaks elluviimiseks ning haridusvaldkonna arendamiseks panustatakse
koostöösse, sh nii kohalikul tasandil (iga haridusasutuse siseselt, oma kogukonnaga), valla
siseselt haridusasutuste vahel kui ka valla väliselt (koostöö riigigümnaasiumitega,
kolledžitega, teiste omavalitsustega jne).
Haridusvaldkonna efektiivsemaks korraldamiseks on kavandatud teostada huvihariduse ja -
tegevuse analüüs ning sellest lähtuvalt näha ette parendustegevused, samuti on vajalik
10
tugiprotsesside analüüs ning vajadusel optimeerimistegevuste elluviimine, et leida ressurssi
sisutegevuste arendamiseks.
Kokkuvõttev strateegiakaart on välja toodud järgneval lehel, täpsem tegevusava strateegia
lisas 2.
11
12
2.3. Arengukava rakendamine ja seire
Strateegia tegevusprogrammide raames määratletud tegevused on konkreetsemalt välja
toodud lisas 2 (tegevuskava), mida seiratakse iga-aastaselt. Vastavalt vajadusele viiakse
sisse täpsustusi. Investeeringute kava täpsustatakse eelarvestrateegia koostamise raames.
Seire läbiviimist koordineerib vallavalitsus.
Lisa 1: taustaanalüüs
Lisa 2: tegevuskava 2023+
13
